আর্যত্রিরত্নানুস্মৃতিসূত্রম্

(খ) সংস্কৃতপাঠঃ

ভারতীয়ভাষায়াম্-আর্যত্রিরত্নানুস্মৃতিসূত্রম্

ভোটভাষায়াম্-ফগ্স্-পা-দকোন্-ম্চ্ছোগ্-গ্সুম্-জেস্-সু-ড্রন্-পা-ম্দো

নমঃ সর্ববুদ্ধবোধিসত্ত্বেভ্যঃ

(বুদ্ধানুস্মৃতিঃ)

ইত্যপি বুদ্ধো ভগবাংস্তথাগতোঽর্হন্ সম্যক্সম্বুদ্ধো বিদ্যাচরণসম্পন্নঃ সুগতো লোকবিদনুত্তরঃ পুরুষদম্যসারথিঃ শাস্তা দেবমনুষ্যাণাং বুদ্ধো ভগবানিতি।

নিষ্যন্দঃ স তথাগতঃ পুণ্যানাম্, অবিপ্রণাশঃ কুশলমূলানাম্, অলঙ্কৃতঃ ক্ষান্ত্যা, আলয়ঃ পুণ্যনিধানানাম্, চিত্রিতোঽনুব্যঞ্জনৈঃ কুসুমিতো লক্ষণৈঃ, প্রতিরূপো গোচরেণ, অপ্রতিকূলো দর্শনেন, অভিরতিঃ শ্রদ্ধা(শুদ্ধা)ধিমুক্তানাম্, অনভিভূতঃ প্রজ্ঞয়া, অনবমর্দনীয়ো বলৈঃ, শাস্তা সর্বসত্ত্বানাম্, পিতা বোধিসত্ত্বানাম্, রাজা আর্যপুদ্গলানাম্, সার্থবাহঃ নির্বাণনগরসম্প্রস্থিতানাম্, অপ্রমেয়ো জ্ঞানেন, অচিন্ত্যঃ প্রতিভানেন, বিশুদ্ধঃ স্বরেণ, আস্বদনীয়ো ঘোষেণ, অসেচনকো রূপেণ, অপ্রতিসমঃ কায়েন, অলিপ্তঃ কামৈঃ, অনুপলিপ্তো রূপৈঃ অসংসৃষ্ট আরূপ্যৈঃ, বিপ্রমুক্তঃ স্কন্ধেভ্যঃ, বিসম্প্রয়ুক্তো ধাতুভিঃ, সম্বৃত আয়তনৈঃ, প্রচ্ছিন্নো গ্রন্থৈঃ, বিমুক্তঃ পরিদাঘ্নৈঃ, পরিমুক্তস্তৃষ্ণয়া, ওঘাদুত্তীর্ণঃ পরিপূর্ণো জ্ঞানেন, প্রতিষ্ঠিতোঽতীতানাগতপ্রত্যুৎপন্নানাং বুদ্ধানাং ভগবতাং জ্ঞানে, অপ্রতিষ্ঠিতো নির্বাণে, স্থিতো ভূতকোট্যাম্, স্থিতঃ সর্বসত্ত্বালোকনীয়ায়াং ভূমৌ, সর্ব ইমে তথাগতানাং বিশেষতঃ সম্যগ্ গুণাঃ।

(ধর্মানুস্মৃতিঃ)

সদ্ধর্মস্তু আদৌ কল্যাণঃ, মধ্যে কল্যাণঃ, পর্যবসানে কল্যাণঃ, স্বর্থঃ সুব্যঞ্জনঃ, কেবলঃ, পরিপূর্ণঃ, পরিশুদ্ধঃ, পর্যবদাতঃ, স্বাখ্যাতঃ ভগবতো ধর্মঃ, সান্দৃষ্টিকঃ, নির্জ্বরঃ, আকালিকঃ, ঔপনায়িকঃ, ঐহিপশ্যিকঃ, প্রত্যাত্মবেদনীয়ো বিজ্ঞৈঃ, স্বাখ্যাতো ভগবতো ধর্মবিনয়ঃ সুপ্রবেদিতঃ নৈর্যাণিকঃ, সম্বোধিগামী, অভিন্নঃ সংস্তূপঃ, সপ্রতিশরণঃ, ছিন্নপ্লোতিকঃ।

(সঙ্ঘানুস্মৃতিঃ)

সুপ্রতিপন্নো ভগবত আর্যসঙ্ঘঃ, ন্যায়প্রতিপন্নঃ, ঋজুপ্রতিপন্নঃ, সামীচীপ্রতিপন্নঃ, অঞ্জলীকরণীয়ঃ, সামীচীকরণীয়ঃ, পুণ্যশ্রীক্ষেত্রঃ, মহাদক্ষিণাপরিশোধকঃ, প্রাহবনীয়ঃ, আহবনীয়ঃ।

॥ আর্যত্রিরত্নানুস্মৃতিসূত্রং সমাপ্তম্॥