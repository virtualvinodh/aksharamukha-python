prajñāpāramitāhr̥dayasūtram.

[saṁkṣiptamātr̥kā]

.. namaḥ sarvajñāya ..

.. oṁ namo bhagavatyai āryaprajñāpāramitāyai ..

āryāvalokiteśvarabodhisattvo gambhīrāyāṁ prajñāpāramitāyāṁ caryāṁ caramāṇo vyavalokayati sma. pañca skandhāḥ, tāṁśca svabhāvaśūnyān paśyati sma..

iha śāriputra rūpaṁ śūnyatā, śūnyataiva rūpam. rūpānna pr̥thak śūnyatā, śūnyatāyā na pr̥thag rūpam. yadrūpaṁ sā śūnyatā, yā śūnyatā tadrūpam..

evameva vedanāsaṁjñāsaṁskāravijñānāni..

ihaṁ śāriputra sarvadharmāḥ śūnyatālakṣaṇā anutpannā aniruddhā amalā na vimalā nonā na paripūrṇāḥ. tasmācchāriputra śūnyatāyāṁ na rūpam, na vedanā, na saṁjñā, na saṁskārāḥ, na vijñānāni. na cakṣuḥśrotraghrāṇajihvākāyamanāṁsi, na rūpaśabdagandharasaspraṣṭavyadharmāḥ. na cakṣurdhāturyāvanna manodhātuḥ..

na vidyā nāvidyā na vidyākṣayo nāvidyākṣayo yāvanna jarāmaraṇaṁ na jarāmaraṇakṣayo na duḥkhasamudayanirodhamārgā na jñānaṁ na prāptitvam..

bodhisattvasya prajñāpāramitāmāśritya viharati cittāvaraṇaḥ. cittāvaraṇanāstitvādatrasto viparyāsātikrānto niṣṭhanirvāṇaḥ. tryadhvavyavasthitāḥ sarvabuddhāḥ prajñāpāramitāmāśritya anuttarāṁ samyaksaṁbodhimabhisaṁbuddhāḥ..

tasmājjñātavyaḥ prajñāpāramitāmahāmantro mahāvidyāmantro’nuttaramantro’samasamamantraḥ sarvaduḥkhapraśamanaḥ satyamamithyatvāt prajñāpāramitāyāmukto mantraḥ.

tadyathā- gate gate pāragate pārasaṁgate bodhi svāhā..

iti prajñāpāramitāhr̥dayasūtraṁ samāptam..
