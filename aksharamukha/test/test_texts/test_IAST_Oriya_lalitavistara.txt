ଲଲିତବିସ୍ତରଃ

ନମଃ ସର୍ୱବୁଦ୍ଧବୋଧିସତ୍ତ୍ୱେଭ୍ୟଃ।

॥ ଓଁ ନମୋ ଦଶଦିଗନନ୍ତାପର୍ୟନ୍ତଲୋକଧାତୁପ୍ରତିଷ୍ଠିତସର୍ୱବୁଦ୍ଧବୋଧିସତ୍ତ୍ୱାର୍ୟଶ୍ରାବକପ୍ରତ୍ୟେକବୁଦ୍ଧେଭ୍ୟୋଽତୀତାନାଗତପ୍ରତ୍ୟୁତ୍ପନ୍ନେଭ୍ୟଃ॥

୧୦ ଲିପିଶାଲାସନ୍ଦର୍ଶନପରିବର୍ତୋ ଦଶମଃ।

ଇତି ହି ଭିକ୍ଷବଃ ସମ୍ବୃଦ୍ଧଃ କୁମାରଃ। ତଦା ମାଙ୍ଗଲ୍ୟଶତସହସ୍ରୈଃ ଲିପିଶାଲାମୁପନୀୟତେ ସ୍ମ ଦଶଭିର୍ଦାରକସହସ୍ରୈଃ ପରିବୃତଃ ପୁରସ୍କୃତଃ, ଦଶଭିଶ୍ଚ ରଥସହସ୍ରୈଃ ଖାଦନୀୟଭୋଜନୀୟସ୍ୱାଦନୀୟପରିପୂର୍ଣୈର୍ହିରଣ୍ୟସୁବର୍ଣପରିପୂର୍ଣୈଶ୍ଚ। ଯେନ କପିଲବସ୍ତୁନି ମହାନଗରେ ବୀଥିଚତ୍ୱରରଥ୍ୟାନ୍ତରାପଣମୁଖେଷ୍ୱଭ୍ୟବକୀର୍ୟତେ ସ୍ମ ଅଭିବିଶ୍ରାମ୍ୟନ୍ତେ। ଅଷ୍ଟାଭିଶ୍ଚ ତୂର୍ୟଶତସହସ୍ରୈଃ ପ୍ରଘୁଷ୍ୟମାଣୈର୍ମହତା ଚ ପୁଷ୍ପବର୍ଷେଣାଭିପ୍ରବର୍ଷତା ବିତର୍ଦିନିର୍ୟୂହତୋରଣଗବାକ୍ଷହର୍ମ୍ୟକୂଟାଗାରପ୍ରାସାଦତଲେଷୁ କନ୍ୟାଶତସହସ୍ରାଣି ସର୍ୱାଲଙ୍କାରଭୂଷିତାଃ ସ୍ଥିତା ଅଭୂବନ୍। ବୋଧିସତ୍ତ୍ୱଂ ପ୍ରେକ୍ଷମାଣାଃ କୁସୁମାନି ଚ କ୍ଷିପନ୍ତି ସ୍ମ। ଅଷ୍ଟୌ ଚ ମରୁତ୍କନ୍ୟାସହସ୍ରାଣି ବିଗଲିତାଲଙ୍କାରାଭରଣାଲଙ୍କୃତାନି ରତ୍ନଭଦ୍ରଙ୍କରେଣ ଗୃହୀତାନି ମାର୍ଗଂ ଶୋଧୟନ୍ତ୍ୟୋ ବୋଧିସତ୍ତ୍ୱସ୍ୟ ପୁରତୋ ଗଚ୍ଛନ୍ତି ସ୍ମ। ଦେବନାଗୟକ୍ଷଗନ୍ଧର୍ୱାସୁରଗରୁଡକିନ୍ନରମହୋରଗାଶ୍ଚାର୍ଧକାୟିକା ଗଗନତଲାତ୍ପୁଷ୍ପପଟ୍ଟଦାମାନ୍ୟଭିପ୍ରଲମ୍ବୟନ୍ତି ସ୍ମ। ସର୍ୱେ ଚ ଶାକ୍ୟଗଣାଃ ଶୁଦ୍ଧୋଦନଂ ରାଜାନଂ ପୁରସ୍କୃତ୍ୟ ବୋଧିସତ୍ତ୍ୱସ୍ୟ ପୁରତୋ ଗଚ୍ଛନ୍ତି ସ୍ମ। ଅନେନୈବଂରୂପେଣ ବ୍ୟୂହେନ ବୋଧିସତ୍ତ୍ୱୋ ଲିପିଶାଲାମୁପନୀୟତେ ସ୍ମ॥

ସମନନ୍ତରପ୍ରବେଶିତଶ୍ଚ ବୋଧିସତ୍ତ୍ୱୋ ଲିପିଶାଲାମ୍। ଅଥ ବିଶ୍ୱାମିତ୍ରୋ ନାମ ଦାରକାଚାର୍ୟୋ ବୋଧିସତ୍ତ୍ୱସ୍ୟ ଶ୍ରିୟଂ ତେଜଶ୍ଚାସହମାନୋ ଧରଣିତଲେ ନିବିଷ୍ଟୋଽଧୋମୁଖଃ ପ୍ରପତତି ସ୍ମ। ତଂ ତଥା ପ୍ରପତିତଂ ଦୃଷ୍ଟ୍ୱା ଶୁଭାଙ୍ଗୋ ନାମ ତୁଷିତକାୟିକୋ ଦେବପୁତ୍ରୋ ଦକ୍ଷିଣେନ କରତଲେନ ପରିଗୃହ୍ୟୋତ୍ଥାପୟତି ସ୍ମ। ଉତ୍ଥାପ୍ୟ ଚ ଗଗନତଲସ୍ଥୋ ରାଜାନଂ ଶୁଦ୍ଧୋଦନଂ ତଂ ଚ ମହାନ୍ତଂ ଜନକାୟଂ ଗାଥାଭିରଭ୍ୟଭାଷତ୍—

ଶାସ୍ତ୍ରାଣି ଯାନି ପ୍ରଚଲନ୍ତି ମନୁଷ୍ୟଲୋକେ
ସଙ୍ଖ୍ୟା ଲିପିଶ୍ଚ ଗଣନାପି ଚ ଧାତୁତନ୍ତ୍ରମ୍।
ଯେ ଶିଲ୍ପୟୋଗ ପୃଥୁ ଲୌକିକ ଅପ୍ରମେୟାଃ
ତେଷ୍ୱେଷୁ ଶିକ୍ଷିତୁ ପୁରା ବହୁକଲ୍ପକୋଟ୍ୟଃ॥୧॥

କିଂ ତୂ ଜନସ୍ୟ ଅନୁବର୍ତନତାଂ କରୋତି
ଲିପିଶାଲମାଗତୁ ସୁଶିକ୍ଷିତୁ ଶିଷ୍ୟଣାର୍ଥମ୍।
ପରିପାଚନାର୍ଥ ବହୁଦାରକ ଅଗ୍ରୟାନେ
ଅନ୍ୟାଂଶ୍ଚ ସତ୍ତ୍ୱନୟୁତାନମୃତେ ବିନେତୁମ୍॥୨॥

ଲୋକୋତ୍ତରେଷୁ ଚତୁସତ୍ୟପଥେ ବିଧିଜ୍ଞୋ
ହେତୁପ୍ରତୀତ୍ୟକୁଶଲୋ ଯଥ ସମ୍ଭବନ୍ତି।
ଯଥ ଚାନିରୋଧକ୍ଷୟୁ ସଂସ୍ଥିତୁ ଶୀତିଭାବଃ
ତସ୍ମିନ୍ୱିଧିଜ୍ଞ କିମଥୋ ଲିପିଶାସ୍ତ୍ରମାତ୍ରେ॥୩॥

ନେତସ୍ୟ ଆଚରିୟ ଉତ୍ତରି ବା ତ୍ରିଲୋକେ
ସର୍ୱେଷୁ ଦେବମନୁଜେଷ୍ୱୟମେବ ଜେଷ୍ଠଃ।
ନାମାପି ତେଷ ଲିପିନାଂ ନ ହି ବିତ୍ଥ ଯୂୟଂ
ଯତ୍ରେଷୁ ଶିକ୍ଷିତୁ ପୁରା ବହୁକଲ୍ପକୋଟ୍ୟଃ॥୪॥

ସୋ ଚିତ୍ତଧାର ଜଗତାଂ ବିବିଧା ବିଚିତ୍ରା
ଏକକ୍ଷଣେନ ଅୟୁ ଜାନତି ଶୁଦ୍ଧସତ୍ତ୍ୱଃ।
ଅଦୃଶ୍ୟରୂପରହିତସ୍ୟ ଗତିଂ ଚ ବେତ୍ତି
କିଂ ବା ପୁନୋଽଥ ଲିପିନୋଽକ୍ଷରଦୃଶ୍ୟରୂପାମ୍॥୫॥

ଇତ୍ୟୁକ୍ତ୍ୱା ସ ଦେବପୁତ୍ରୋ ବୋଧିସତ୍ତ୍ୱଂ ଦିବ୍ୟୈଃ କୁସୁମୈରଭ୍ୟର୍ଚ୍ୟ ତତ୍ରୈବାନ୍ତର୍ଦଧେ। ତତ୍ର ଧାତ୍ର୍ୟଶ୍ଚ ଚେଟୀବର୍ଗାଶ୍ଚ ସ୍ଥାପିତା ଅଭୂବନ୍। ପରିଶେଷାଃ ଶାକ୍ୟାଃ ଶୁଦ୍ଧୋଦନପ୍ରମୁଖାଃ ପ୍ରକ୍ରାମନ୍ତଃ॥

ଅଥ ବୋଧିସତ୍ତ୍ୱ ଉରଗସାରଚନ୍ଦନମୟଂ ଲିପିଫଲକମାଦାୟ ଦିବ୍ୟାର୍ଷସୁବର୍ଣତିରକଂ ସମନ୍ତାନ୍ମଣିରତ୍ନପ୍ରତ୍ୟୁପ୍ତଂ ବିଶ୍ୱାମିତ୍ରମାଚାର୍ୟମେବମାହ-କତମାଂ ମେ ଭୋ ଉପାଧ୍ୟାୟ ଲିପିଂ ଶିକ୍ଷାପୟସି। ବ୍ରାହ୍ମୀଖରୋଷ୍ଟୀପୁଷ୍କରସାରିଂ ଅଙ୍ଗଲିପିଂ ବଙ୍ଗଲିପିଂ ମଗଧଲିପିଂ ମଙ୍ଗଲ୍ୟଲିପିଂ ଅଙ୍ଗୁଲୀୟଲିପିଂ ଶକାରିଲିପିଂ ବ୍ରହ୍ମବଲିଲିପିଂ ପାରୁଷ୍ୟଲିପିଂ ଦ୍ରାବିଡଲିପିଂ କିରାତଲିପିଂ ଦାକ୍ଷିଣ୍ୟଲିପିଂ ଉଗ୍ରଲିପିଂ ସଙ୍ଖ୍ୟାଲିପିଂ ଅନୁଲୋମଲିପିଂ ଅବମୂର୍ଧଲିପିଂ ଦରଦଲିପିଂ ଖାଷ୍ୟଲିପିଂ ଚୀନଲିପିଂ ଲୂନଲିପିଂ ହୂଣଲିପିଂ ମଧ୍ୟାକ୍ଷରବିସ୍ତରଲିପିଂ ପୁଷ୍ପଲିପିଂ ଦେବଲିପିଂ ନାଗଲିପିଂ ଯକ୍ଷଲିପିଂ ଗନ୍ଧର୍ୱଲିପିଂ କିନ୍ନରଲିପିଂ ମହୋରଗଲିପିଂ ଅସୁରଲିପିଂ ଗରୁଡଲିପିଂ ମୃଗଚକ୍ରଲିପିଂ ବାୟସରୁତଲିପିଂ ଭୌମଦେବଲିପିଂ ଅନ୍ତରୀକ୍ଷଦେବଲିପିଂ ଉତ୍ତରକୁରୁଦ୍ୱୀପଲିପିଂ ଅପରଗୋଡାନୀଲିପିଂ ପୂର୍ୱବିଦେହଲିପିଂ ଉତ୍କ୍ଷେପଲିପିଂ ନିକ୍ଷେପଲିପିଂ ବିକ୍ଷେପଲିପିଂ ପ୍ରକ୍ଷେପଲିପିଂ ସାଗରଲିପିଂ ବଜ୍ରଲିପିଂ ଲେଖପ୍ରତିଲେଖଲିପିଂ ଅନୁଦ୍ରୁତଲିପିଂ ଶାସ୍ତ୍ରାବର୍ତାଂ ଗଣନାବର୍ତଲିପିଂ ଉତ୍କ୍ଷେପାବର୍ତଲିପିଂ ନିକ୍ଷେପାବର୍ତଲିପିଂ ପାଦଲିଖିତଲିପିଂ ଦ୍ୱିରୁତ୍ତରପଦସନ୍ଧିଲିପିଂ ଯାବଦ୍ଦଶୋତ୍ତରପଦସନ୍ଧିଲିପିଂ ମଧ୍ୟାହାରିଣୀଲିପିଂ ସର୍ୱରୁତସଙ୍ଗ୍ରହଣୀଲିପିଂ ବିଦ୍ୟାନୁଲୋମାବିମିଶ୍ରିତଲିପିଂ ଋଷିତପସ୍ତପ୍ତାଂ ରୋଚମାନାଂ ଧରଣୀପ୍ରେକ୍ଷିଣୀଲିପିଂ ଗଗନପ୍ରେକ୍ଷିଣୀଲିପିଂ ସର୍ୱୌଷଧିନିଷ୍ୟନ୍ଦାଂ ସର୍ୱସାରସଙ୍ଗ୍ରହଣୀଂ ସର୍ୱଭୂତରୁତଗ୍ରହଣୀମ୍। ଆସାଂ ଭୋ ଉପାଧ୍ୟାୟ ଚତୁଷ୍ଷଷ୍ଟୀଲିପୀନାଂ କତମାଂ ତ୍ୱଂ ଶିଷ୍ୟାପୟିଷ୍ୟସି?

ଅଥ ବିଶ୍ୱାମିତ୍ରୋ ଦାରକାଚାର୍ୟୋ ବିସ୍ମିତଃ ପ୍ରହସିତବଦନୋ ନିହତମାନମଦଦର୍ପ ଇମାଂ ଗାଥାମଭାଷତ—

ଆଶ୍ଚର୍ୟଂ ଶୁଦ୍ଧସତ୍ତ୍ୱସ୍ୟ ଲୋକେ ଲୋକାନୁବର୍ତିନୋ।
ଶିକ୍ଷିତଃ ସର୍ୱଶାସ୍ତ୍ରେଷୁ ଲିପିଶାଲାମୁପାଗତଃ॥୬॥

ଯେଷାମହଂ ନାମଧେୟଂ ଲିପୀନାଂ ନ ପ୍ରଜାନମି।
ତତ୍ରୈଷ ଶିକ୍ଷିତଃ ସନ୍ତୋ ଲିପିଶାଲାମୁପାଗତଃ॥୭॥

ବକ୍ତ୍ରଂ ଚାସ୍ୟ ନ ପଶ୍ୟାମି ମୂର୍ଧାନଂ ତସ୍ୟ ନୈବ ଚ।
ଶିଷ୍ୟଯିଷ୍ୟେ କଥଂ ହ୍ୟେନଂ ଲିପିପ୍ରଜ୍ଞାୟ ପାରଗମ୍॥୮॥

ଦେବଦେବୋ ହ୍ୟତିଦେବଃ ସର୍ୱଦେବୋତ୍ତମୋ ବିଭୁଃ।
ଅସମଶ୍ଚ ବିଶିଷ୍ଟଶ୍ଚ ଲୋକେଷ୍ୱପ୍ରତିପୁଦ୍ଗଲଃ॥୯॥

ଅସ୍ୟୈବ ତ୍ୱନୁଭାବେନ ପ୍ରଜ୍ଞୋପାୟେ ବିଶେଷତଃ।
ଶିକ୍ଷିତଂ ଶିଷ୍ୟଯିଷ୍ୟାମି ସର୍ୱଲୋକପରାୟଣମ୍॥୧୦॥

ଇତି ହି ଭିକ୍ଷବୋ ଦଶ ଦାରକସହସ୍ରାଣି ବୋଧିସତ୍ତ୍ୱେନ ସାର୍ଧଂ ଲିପିଂ ଶିଷ୍ୟନ୍ତେ ସ୍ମ। ତତ୍ର ବୋଧିସତ୍ତ୍ୱାଧିସ୍ଥାନେନ ତେଷାଂ ଦାରକାଣାଂ ମାତୃକାଂ ବାଚୟତାଂ ଯଦା ଅକାରଂ ପରିକୀର୍ତୟନ୍ତି ସ୍ମ, ତଦା ଅନିତ୍ୟଃ ସର୍ୱସଂସ୍କାରଶବ୍ଦୋ ନିଶ୍ଚରତି ସ୍ମ। ଆକାରେ ପରିକୀର୍ତ୍ୟମାନେ ଆତ୍ମପରହିତଶବ୍ଦୋ ନିଶ୍ଚରତି ସ୍ମ। ଇକାରେ ଇନ୍ଦ୍ରିୟବୈକଲ୍ୟଶବ୍ଦଃ। ଈକାରେ ଈତିବହୁଲଂ ଜଗଦିତି। ଉକାରେ ଉପଦ୍ରବବହୁଲଂ ଜଗଦିତି। ଊକାରେ ଊନସତ୍ତ୍ୱଂ ଜଗଦିତି। ଏକାରେ ଏଷଣାସମୁତ୍ଥାନଦୋଷଶବ୍ଦଃ। ଐକାରେ ଐର୍ୟାପଥଃ ଶ୍ରେୟାନିତି। ଓକାରେ ଓଘୋତ୍ତରଶବ୍ଦଃ। ଔକାରେ ଔପପାଦୁକଶବ୍ଦଃ। ଅଙ୍କାରେ ଅମୋଘୋତ୍ପତ୍ତିଶବ୍ଦଃ। ଅଃକାରେ ଅସ୍ତଙ୍ଗମନଶବ୍ଦୋ ନିଶ୍ଚରତି ସ୍ମ। କକାରେ କର୍ମବିପାକାବତାରଶବ୍ଦଃ। ଖକାରେ ଖସମସର୍ୱଧର୍ମଶବ୍ଦଃ। ଗକାରେ ଗମ୍ଭୀରଧର୍ମପ୍ରତୀତ୍ୟସମୁତ୍ପାଦାବତାରଶବ୍ଦଃ। ଘକାରେ ଘନପଟଲାବିଦ୍ୟାମୋହାନ୍ଧକାରବିଧମନଶବ୍ଦଃ। ଙକାରେଽଙ୍ଗବିଶୁଦ୍ଧିଶବ୍ଦଃ। ଚକାରେ ଚତୁରାର୍ୟସତ୍ୟଶବ୍ଦଃ। ଛକାରେ ଛନ୍ଦରାଗପ୍ରହାଣଶବ୍ଦଃ। ଜକାରେ ଜରାମରଣସମତିକ୍ରମଣଶବ୍ଦଃ। ଝକାରେ ଝଷଧ୍ୱଜବଲନିଗ୍ରହଣଶବ୍ଦଃ। ଞକାରେ ଜ୍ଞାପନଶବ୍ଦଃ। ଟକାରେ ପଟୋପଚ୍ଛେଦନଶବ୍ଦଃ। ଠକାରେ ଠପନୀୟପ୍ରଶ୍ନଶବ୍ଦଃ। ଡକାରେ ଡମରମାରନିଗ୍ରହଣଶବ୍ଦଃ। ଢକାରେ ମୀଢବିଷୟା ଇତି। ଣକାରେ ରେଣୁକ୍ଲେଶା ଇତି। ତକାରେ ତଥତାସମ୍ଭେଦଶବ୍ଦଃ। ଥକାରେ ଥାମବଲବେଗବୈଶାରଦ୍ୟଶବ୍ଦଃ। ଦକାରେ ଦାନଦମସଂୟମସୌରଭ୍ୟଶବ୍ଦଃ। ଧକାରେ ଧନମାର୍ୟାଣାଂ ସପ୍ତବିଧମିତି। ନକାରେ ନାମରୂପପରିଜ୍ଞାଶବ୍ଦଃ। ପକାରେ ପରମାର୍ଥଶବ୍ଦଃ। ଫକାରେ ଫଲପ୍ରାପ୍ତିସାକ୍ଷାତ୍କ୍ରିୟାଶବ୍ଦଃ। ବକାରେ ବନ୍ଧନମୋକ୍ଷଶବ୍ଦଃ। ଭକାରେ ଭବବିଭବଶବ୍ଦଃ। ମକାରେ ମଦମାନୋପଶମନଶବ୍ଦଃ। ଯକାରେ ଯଥାବଦ୍ଧର୍ମପ୍ରତିବେଧଶବ୍ଦଃ। ରକାରେ ରତ୍ୟରତିପରମାର୍ଥରତିଶବ୍ଦଃ। ଲକାରେ ଲତାଛେଦନଶବ୍ଦଃ। ବକାରେ ବରୟାନଶବ୍ଦଃ। ଶକାରେ ଶମଥବିପଶ୍ୟନାଶବ୍ଦଃ। ଷକାରେ ଷଡାୟତନନିଗ୍ରହଣାଭିଜ୍ଞଜ୍ଞାନାବାପ୍ତିଶବ୍ଦଃ। ସକାରେ ସର୍ୱଜ୍ଞଜ୍ଞାନାଭିସମ୍ବୋଧନଶବ୍ଦଃ। ହକାରେ ହତକ୍ଲେଶବିରାଗଶବ୍ଦଃ। କ୍ଷକାରେ ପରିକୀର୍ତ୍ୟମାନେ କ୍ଷଣପର୍ୟନ୍ତାଭିଲାପ୍ୟସର୍ୱଧର୍ମଶବ୍ଦୋ ନିଶ୍ଚରତି ସ୍ମ॥

ଇତି ହି ଭିକ୍ଷବସ୍ତେଷାଂ ଦାରକାଣାଂ ମାତୃକାଂ ବାଚୟତାଂ ବୋଧିସତ୍ତ୍ୱାନୁଭାବେନୈବ ପ୍ରମୁଖାନ୍ୟସଙ୍ଖ୍ୟେୟାନି ଧର୍ମମୁଖଶତସହସ୍ରାଣି ନିଶ୍ଚରନ୍ତି ସ୍ମ॥

ତଦାନୁପୂର୍ୱେଣ ବୋଧିସତ୍ତ୍ୱେନ ଲିପିଶାଲାସ୍ଥିତେନ ଦ୍ୱାତ୍ରିଂଶଦ୍ଦାରକସହସ୍ରାଣି ପରିପାଚିତାନ୍ୟଭୂବନ୍। ଅନୁତ୍ତରାୟାଂ ସମ୍ୟକ୍ସମ୍ବୋଧୌ ଚିତ୍ତାନ୍ୟୁତ୍ପାଦିତାନି ଦ୍ୱାତ୍ରିଂଶଦ୍ଦାରିକାସହସ୍ରାଣି। ଅୟଂ ହେତୁରୟଂ ପ୍ରତ୍ୟଯୋ ଯଚ୍ଛିକ୍ଷିତୋଽପି ବୋଧିସତ୍ତ୍ୱୋ ଲିପିଶାଲାମୁପାଗଚ୍ଛତି ସ୍ମ॥

॥ ଇତି ଶ୍ରୀଲଲିତବିସ୍ତରେ ଲିପିଶାଲାସନ୍ଦର୍ଶନପରିବର୍ତୋ ନାମ ଦଶମୋଽଧ୍ୟାୟଃ॥