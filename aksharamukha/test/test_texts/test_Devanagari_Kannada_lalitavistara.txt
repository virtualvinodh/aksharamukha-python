ಲಲಿತವಿಸ್ತರಃ

ನಮಃ ಸರ್ವಬುದ್ಧಬೋಧಿಸತ್ತ್ವೇಭ್ಯಃ.

.. ಓಂ ನಮೋ ದಶದಿಗನಂತಾಪರ್ಯಂತಲೋಕಧಾತುಪ್ರತಿಷ್ಠಿತಸರ್ವಬುದ್ಧಬೋಧಿಸತ್ತ್ವಾರ್ಯಶ್ರಾವಕಪ್ರತ್ಯೇಕಬುದ್ಧೇಭ್ಯೋಽತೀತಾನಾಗತಪ್ರತ್ಯುತ್ಪನ್ನೇಭ್ಯಃ..

೧೦ ಲಿಪಿಶಾಲಾಸಂದರ್ಶನಪರಿವರ್ತೋ ದಶಮಃ.

ಇತಿ ಹಿ ಭಿಕ್ಷವಃ ಸಂವೃದ್ಧಃ ಕುಮಾರಃ. ತದಾ ಮಾಂಗಲ್ಯಶತಸಹಸ್ರೈಃ ಲಿಪಿಶಾಲಾಮುಪನೀಯತೇ ಸ್ಮ ದಶಭಿರ್ದಾರಕಸಹಸ್ರೈಃ ಪರಿವೃತಃ ಪುರಸ್ಕೃತಃ, ದಶಭಿಶ್ಚ ರಥಸಹಸ್ರೈಃ ಖಾದನೀಯಭೋಜನೀಯಸ್ವಾದನೀಯಪರಿಪೂರ್ಣೈರ್ಹಿರಣ್ಯಸುವರ್ಣಪರಿಪೂರ್ಣೈಶ್ಚ. ಯೇನ ಕಪಿಲವಸ್ತುನಿ ಮಹಾನಗರೇ ವೀಥಿಚತ್ವರರಥ್ಯಾಂತರಾಪಣಮುಖೇಷ್ವಭ್ಯವಕೀರ್ಯತೇ ಸ್ಮ ಅಭಿವಿಶ್ರಾಮ್ಯಂತೇ. ಅಷ್ಟಾಭಿಶ್ಚ ತೂರ್ಯಶತಸಹಸ್ರೈಃ ಪ್ರಘುಷ್ಯಮಾಣೈರ್ಮಹತಾ ಚ ಪುಷ್ಪವರ್ಷೇಣಾಭಿಪ್ರವರ್ಷತಾ ವಿತರ್ದಿನಿರ್ಯೂಹತೋರಣಗವಾಕ್ಷಹರ್ಮ್ಯಕೂಟಾಗಾರಪ್ರಾಸಾದತಲೇಷು ಕನ್ಯಾಶತಸಹಸ್ರಾಣಿ ಸರ್ವಾಲಂಕಾರಭೂಷಿತಾಃ ಸ್ಥಿತಾ ಅಭೂವನ್. ಬೋಧಿಸತ್ತ್ವಂ ಪ್ರೇಕ್ಷಮಾಣಾಃ ಕುಸುಮಾನಿ ಚ ಕ್ಷಿಪಂತಿ ಸ್ಮ. ಅಷ್ಟೌ ಚ ಮರುತ್ಕನ್ಯಾಸಹಸ್ರಾಣಿ ವಿಗಲಿತಾಲಂಕಾರಾಭರಣಾಲಂಕೃತಾನಿ ರತ್ನಭದ್ರಂಕರೇಣ ಗೃಹೀತಾನಿ ಮಾರ್ಗಂ ಶೋಧಯಂತ್ಯೋ ಬೋಧಿಸತ್ತ್ವಸ್ಯ ಪುರತೋ ಗಚ್ಛಂತಿ ಸ್ಮ. ದೇವನಾಗಯಕ್ಷಗಂಧರ್ವಾಸುರಗರುಡಕಿನ್ನರಮಹೋರಗಾಶ್ಚಾರ್ಧಕಾಯಿಕಾ ಗಗನತಲಾತ್ಪುಷ್ಪಪಟ್ಟದಾಮಾನ್ಯಭಿಪ್ರಲಂಬಯಂತಿ ಸ್ಮ. ಸರ್ವೇ ಚ ಶಾಕ್ಯಗಣಾಃ ಶುದ್ಧೋದನಂ ರಾಜಾನಂ ಪುರಸ್ಕೃತ್ಯ ಬೋಧಿಸತ್ತ್ವಸ್ಯ ಪುರತೋ ಗಚ್ಛಂತಿ ಸ್ಮ. ಅನೇನೈವಂರೂಪೇಣ ವ್ಯೂಹೇನ ಬೋಧಿಸತ್ತ್ವೋ ಲಿಪಿಶಾಲಾಮುಪನೀಯತೇ ಸ್ಮ..

ಸಮನಂತರಪ್ರವೇಶಿತಶ್ಚ ಬೋಧಿಸತ್ತ್ವೋ ಲಿಪಿಶಾಲಾಂ. ಅಥ ವಿಶ್ವಾಮಿತ್ರೋ ನಾಮ ದಾರಕಾಚಾರ್ಯೋ ಬೋಧಿಸತ್ತ್ವಸ್ಯ ಶ್ರಿಯಂ ತೇಜಶ್ಚಾಸಹಮಾನೋ ಧರಣಿತಲೇ ನಿವಿಷ್ಟೋಽಧೋಮುಖಃ ಪ್ರಪತತಿ ಸ್ಮ. ತಂ ತಥಾ ಪ್ರಪತಿತಂ ದೃಷ್ಟ್ವಾ ಶುಭಾಂಗೋ ನಾಮ ತುಷಿತಕಾಯಿಕೋ ದೇವಪುತ್ರೋ ದಕ್ಷಿಣೇನ ಕರತಲೇನ ಪರಿಗೃಹ್ಯೋತ್ಥಾಪಯತಿ ಸ್ಮ. ಉತ್ಥಾಪ್ಯ ಚ ಗಗನತಲಸ್ಥೋ ರಾಜಾನಂ ಶುದ್ಧೋದನಂ ತಂ ಚ ಮಹಾಂತಂ ಜನಕಾಯಂ ಗಾಥಾಭಿರಭ್ಯಭಾಷತ್—

ಶಾಸ್ತ್ರಾಣಿ ಯಾನಿ ಪ್ರಚಲಂತಿ ಮನುಷ್ಯಲೋಕೇ
ಸಂಖ್ಯಾ ಲಿಪಿಶ್ಚ ಗಣನಾಪಿ ಚ ಧಾತುತಂತ್ರಂ.
ಯೇ ಶಿಲ್ಪಯೋಗ ಪೃಥು ಲೌಕಿಕ ಅಪ್ರಮೇಯಾಃ
ತೇಷ್ವೇಷು ಶಿಕ್ಷಿತು ಪುರಾ ಬಹುಕಲ್ಪಕೋಟ್ಯಃ..೧..

ಕಿಂ ತೂ ಜನಸ್ಯ ಅನುವರ್ತನತಾಂ ಕರೋತಿ
ಲಿಪಿಶಾಲಮಾಗತು ಸುಶಿಕ್ಷಿತು ಶಿಷ್ಯಣಾರ್ಥಂ.
ಪರಿಪಾಚನಾರ್ಥ ಬಹುದಾರಕ ಅಗ್ರಯಾನೇ
ಅನ್ಯಾಂಶ್ಚ ಸತ್ತ್ವನಯುತಾನಮೃತೇ ವಿನೇತುಂ..೨..

ಲೋಕೋತ್ತರೇಷು ಚತುಸತ್ಯಪಥೇ ವಿಧಿಜ್ಞೋ
ಹೇತುಪ್ರತೀತ್ಯಕುಶಲೋ ಯಥ ಸಂಭವಂತಿ.
ಯಥ ಚಾನಿರೋಧಕ್ಷಯು ಸಂಸ್ಥಿತು ಶೀತಿಭಾವಃ
ತಸ್ಮಿನ್ವಿಧಿಜ್ಞ ಕಿಮಥೋ ಲಿಪಿಶಾಸ್ತ್ರಮಾತ್ರೇ..೩..

ನೇತಸ್ಯ ಆಚರಿಯ ಉತ್ತರಿ ವಾ ತ್ರಿಲೋಕೇ
ಸರ್ವೇಷು ದೇವಮನುಜೇಷ್ವಯಮೇವ ಜೇಷ್ಠಃ.
ನಾಮಾಪಿ ತೇಷ ಲಿಪಿನಾಂ ನ ಹಿ ವಿತ್ಥ ಯೂಯಂ
ಯತ್ರೇಷು ಶಿಕ್ಷಿತು ಪುರಾ ಬಹುಕಲ್ಪಕೋಟ್ಯಃ..೪..

ಸೋ ಚಿತ್ತಧಾರ ಜಗತಾಂ ವಿವಿಧಾ ವಿಚಿತ್ರಾ
ಏಕಕ್ಷಣೇನ ಅಯು ಜಾನತಿ ಶುದ್ಧಸತ್ತ್ವಃ.
ಅದೃಶ್ಯರೂಪರಹಿತಸ್ಯ ಗತಿಂ ಚ ವೇತ್ತಿ
ಕಿಂ ವಾ ಪುನೋಽಥ ಲಿಪಿನೋಽಕ್ಷರದೃಶ್ಯರೂಪಾಂ..೫..

ಇತ್ಯುಕ್ತ್ವಾ ಸ ದೇವಪುತ್ರೋ ಬೋಧಿಸತ್ತ್ವಂ ದಿವ್ಯೈಃ ಕುಸುಮೈರಭ್ಯರ್ಚ್ಯ ತತ್ರೈವಾಂತರ್ದಧೇ. ತತ್ರ ಧಾತ್ರ್ಯಶ್ಚ ಚೇಟೀವರ್ಗಾಶ್ಚ ಸ್ಥಾಪಿತಾ ಅಭೂವನ್. ಪರಿಶೇಷಾಃ ಶಾಕ್ಯಾಃ ಶುದ್ಧೋದನಪ್ರಮುಖಾಃ ಪ್ರಕ್ರಾಮಂತಃ..

ಅಥ ಬೋಧಿಸತ್ತ್ವ ಉರಗಸಾರಚಂದನಮಯಂ ಲಿಪಿಫಲಕಮಾದಾಯ ದಿವ್ಯಾರ್ಷಸುವರ್ಣತಿರಕಂ ಸಮಂತಾನ್ಮಣಿರತ್ನಪ್ರತ್ಯುಪ್ತಂ ವಿಶ್ವಾಮಿತ್ರಮಾಚಾರ್ಯಮೇವಮಾಹ-ಕತಮಾಂ ಮೇ ಭೋ ಉಪಾಧ್ಯಾಯ ಲಿಪಿಂ ಶಿಕ್ಷಾಪಯಸಿ. ಬ್ರಾಹ್ಮೀಖರೋಷ್ಟೀಪುಷ್ಕರಸಾರಿಂ ಅಂಗಲಿಪಿಂ ವಂಗಲಿಪಿಂ ಮಗಧಲಿಪಿಂ ಮಂಗಲ್ಯಲಿಪಿಂ ಅಂಗುಲೀಯಲಿಪಿಂ ಶಕಾರಿಲಿಪಿಂ ಬ್ರಹ್ಮವಲಿಲಿಪಿಂ ಪಾರುಷ್ಯಲಿಪಿಂ ದ್ರಾವಿಡಲಿಪಿಂ ಕಿರಾತಲಿಪಿಂ ದಾಕ್ಷಿಣ್ಯಲಿಪಿಂ ಉಗ್ರಲಿಪಿಂ ಸಂಖ್ಯಾಲಿಪಿಂ ಅನುಲೋಮಲಿಪಿಂ ಅವಮೂರ್ಧಲಿಪಿಂ ದರದಲಿಪಿಂ ಖಾಷ್ಯಲಿಪಿಂ ಚೀನಲಿಪಿಂ ಲೂನಲಿಪಿಂ ಹೂಣಲಿಪಿಂ ಮಧ್ಯಾಕ್ಷರವಿಸ್ತರಲಿಪಿಂ ಪುಷ್ಪಲಿಪಿಂ ದೇವಲಿಪಿಂ ನಾಗಲಿಪಿಂ ಯಕ್ಷಲಿಪಿಂ ಗಂಧರ್ವಲಿಪಿಂ ಕಿನ್ನರಲಿಪಿಂ ಮಹೋರಗಲಿಪಿಂ ಅಸುರಲಿಪಿಂ ಗರುಡಲಿಪಿಂ ಮೃಗಚಕ್ರಲಿಪಿಂ ವಾಯಸರುತಲಿಪಿಂ ಭೌಮದೇವಲಿಪಿಂ ಅಂತರೀಕ್ಷದೇವಲಿಪಿಂ ಉತ್ತರಕುರುದ್ವೀಪಲಿಪಿಂ ಅಪರಗೋಡಾನೀಲಿಪಿಂ ಪೂರ್ವವಿದೇಹಲಿಪಿಂ ಉತ್ಕ್ಷೇಪಲಿಪಿಂ ನಿಕ್ಷೇಪಲಿಪಿಂ ವಿಕ್ಷೇಪಲಿಪಿಂ ಪ್ರಕ್ಷೇಪಲಿಪಿಂ ಸಾಗರಲಿಪಿಂ ವಜ್ರಲಿಪಿಂ ಲೇಖಪ್ರತಿಲೇಖಲಿಪಿಂ ಅನುದ್ರುತಲಿಪಿಂ ಶಾಸ್ತ್ರಾವರ್ತಾಂ ಗಣನಾವರ್ತಲಿಪಿಂ ಉತ್ಕ್ಷೇಪಾವರ್ತಲಿಪಿಂ ನಿಕ್ಷೇಪಾವರ್ತಲಿಪಿಂ ಪಾದಲಿಖಿತಲಿಪಿಂ ದ್ವಿರುತ್ತರಪದಸಂಧಿಲಿಪಿಂ ಯಾವದ್ದಶೋತ್ತರಪದಸಂಧಿಲಿಪಿಂ ಮಧ್ಯಾಹಾರಿಣೀಲಿಪಿಂ ಸರ್ವರುತಸಂಗ್ರಹಣೀಲಿಪಿಂ ವಿದ್ಯಾನುಲೋಮಾವಿಮಿಶ್ರಿತಲಿಪಿಂ ಋಷಿತಪಸ್ತಪ್ತಾಂ ರೋಚಮಾನಾಂ ಧರಣೀಪ್ರೇಕ್ಷಿಣೀಲಿಪಿಂ ಗಗನಪ್ರೇಕ್ಷಿಣೀಲಿಪಿಂ ಸರ್ವೌಷಧಿನಿಷ್ಯಂದಾಂ ಸರ್ವಸಾರಸಂಗ್ರಹಣೀಂ ಸರ್ವಭೂತರುತಗ್ರಹಣೀಂ. ಆಸಾಂ ಭೋ ಉಪಾಧ್ಯಾಯ ಚತುಷ್ಷಷ್ಟೀಲಿಪೀನಾಂ ಕತಮಾಂ ತ್ವಂ ಶಿಷ್ಯಾಪಯಿಷ್ಯಸಿ?

ಅಥ ವಿಶ್ವಾಮಿತ್ರೋ ದಾರಕಾಚಾರ್ಯೋ ವಿಸ್ಮಿತಃ ಪ್ರಹಸಿತವದನೋ ನಿಹತಮಾನಮದದರ್ಪ ಇಮಾಂ ಗಾಥಾಮಭಾಷತ—

ಆಶ್ಚರ್ಯಂ ಶುದ್ಧಸತ್ತ್ವಸ್ಯ ಲೋಕೇ ಲೋಕಾನುವರ್ತಿನೋ.
ಶಿಕ್ಷಿತಃ ಸರ್ವಶಾಸ್ತ್ರೇಷು ಲಿಪಿಶಾಲಾಮುಪಾಗತಃ..೬..

ಯೇಷಾಮಹಂ ನಾಮಧೇಯಂ ಲಿಪೀನಾಂ ನ ಪ್ರಜಾನಮಿ.
ತತ್ರೈಷ ಶಿಕ್ಷಿತಃ ಸಂತೋ ಲಿಪಿಶಾಲಾಮುಪಾಗತಃ..೭..

ವಕ್ತ್ರಂ ಚಾಸ್ಯ ನ ಪಶ್ಯಾಮಿ ಮೂರ್ಧಾನಂ ತಸ್ಯ ನೈವ ಚ.
ಶಿಷ್ಯಯಿಷ್ಯೇ ಕಥಂ ಹ್ಯೇನಂ ಲಿಪಿಪ್ರಜ್ಞಾಯ ಪಾರಗಂ..೮..

ದೇವದೇವೋ ಹ್ಯತಿದೇವಃ ಸರ್ವದೇವೋತ್ತಮೋ ವಿಭುಃ.
ಅಸಮಶ್ಚ ವಿಶಿಷ್ಟಶ್ಚ ಲೋಕೇಷ್ವಪ್ರತಿಪುದ್ಗಲಃ..೯..

ಅಸ್ಯೈವ ತ್ವನುಭಾವೇನ ಪ್ರಜ್ಞೋಪಾಯೇ ವಿಶೇಷತಃ.
ಶಿಕ್ಷಿತಂ ಶಿಷ್ಯಯಿಷ್ಯಾಮಿ ಸರ್ವಲೋಕಪರಾಯಣಂ..೧೦..

ಇತಿ ಹಿ ಭಿಕ್ಷವೋ ದಶ ದಾರಕಸಹಸ್ರಾಣಿ ಬೋಧಿಸತ್ತ್ವೇನ ಸಾರ್ಧಂ ಲಿಪಿಂ ಶಿಷ್ಯಂತೇ ಸ್ಮ. ತತ್ರ ಬೋಧಿಸತ್ತ್ವಾಧಿಸ್ಥಾನೇನ ತೇಷಾಂ ದಾರಕಾಣಾಂ ಮಾತೃಕಾಂ ವಾಚಯತಾಂ ಯದಾ ಅಕಾರಂ ಪರಿಕೀರ್ತಯಂತಿ ಸ್ಮ, ತದಾ ಅನಿತ್ಯಃ ಸರ್ವಸಂಸ್ಕಾರಶಬ್ದೋ ನಿಶ್ಚರತಿ ಸ್ಮ. ಆಕಾರೇ ಪರಿಕೀರ್ತ್ಯಮಾನೇ ಆತ್ಮಪರಹಿತಶಬ್ದೋ ನಿಶ್ಚರತಿ ಸ್ಮ. ಇಕಾರೇ ಇಂದ್ರಿಯವೈಕಲ್ಯಶಬ್ದಃ. ಈಕಾರೇ ಈತಿಬಹುಲಂ ಜಗದಿತಿ. ಉಕಾರೇ ಉಪದ್ರವಬಹುಲಂ ಜಗದಿತಿ. ಊಕಾರೇ ಊನಸತ್ತ್ವಂ ಜಗದಿತಿ. ಏಕಾರೇ ಏಷಣಾಸಮುತ್ಥಾನದೋಷಶಬ್ದಃ. ಐಕಾರೇ ಐರ್ಯಾಪಥಃ ಶ್ರೇಯಾನಿತಿ. ಓಕಾರೇ ಓಘೋತ್ತರಶಬ್ದಃ. ಔಕಾರೇ ಔಪಪಾದುಕಶಬ್ದಃ. ಅಂಕಾರೇ ಅಮೋಘೋತ್ಪತ್ತಿಶಬ್ದಃ. ಅಃಕಾರೇ ಅಸ್ತಂಗಮನಶಬ್ದೋ ನಿಶ್ಚರತಿ ಸ್ಮ. ಕಕಾರೇ ಕರ್ಮವಿಪಾಕಾವತಾರಶಬ್ದಃ. ಖಕಾರೇ ಖಸಮಸರ್ವಧರ್ಮಶಬ್ದಃ. ಗಕಾರೇ ಗಂಭೀರಧರ್ಮಪ್ರತೀತ್ಯಸಮುತ್ಪಾದಾವತಾರಶಬ್ದಃ. ಘಕಾರೇ ಘನಪಟಲಾವಿದ್ಯಾಮೋಹಾಂಧಕಾರವಿಧಮನಶಬ್ದಃ. ಙಕಾರೇಽಙ್ಗವಿಶುದ್ಧಿಶಬ್ದಃ. ಚಕಾರೇ ಚತುರಾರ್ಯಸತ್ಯಶಬ್ದಃ. ಛಕಾರೇ ಛಂದರಾಗಪ್ರಹಾಣಶಬ್ದಃ. ಜಕಾರೇ ಜರಾಮರಣಸಮತಿಕ್ರಮಣಶಬ್ದಃ. ಝಕಾರೇ ಝಷಧ್ವಜಬಲನಿಗ್ರಹಣಶಬ್ದಃ. ಞಕಾರೇ ಜ್ಞಾಪನಶಬ್ದಃ. ಟಕಾರೇ ಪಟೋಪಚ್ಛೇದನಶಬ್ದಃ. ಠಕಾರೇ ಠಪನೀಯಪ್ರಶ್ನಶಬ್ದಃ. ಡಕಾರೇ ಡಮರಮಾರನಿಗ್ರಹಣಶಬ್ದಃ. ಢಕಾರೇ ಮೀಢವಿಷಯಾ ಇತಿ. ಣಕಾರೇ ರೇಣುಕ್ಲೇಶಾ ಇತಿ. ತಕಾರೇ ತಥತಾಸಂಭೇದಶಬ್ದಃ. ಥಕಾರೇ ಥಾಮಬಲವೇಗವೈಶಾರದ್ಯಶಬ್ದಃ. ದಕಾರೇ ದಾನದಮಸಂಯಮಸೌರಭ್ಯಶಬ್ದಃ. ಧಕಾರೇ ಧನಮಾರ್ಯಾಣಾಂ ಸಪ್ತವಿಧಮಿತಿ. ನಕಾರೇ ನಾಮರೂಪಪರಿಜ್ಞಾಶಬ್ದಃ. ಪಕಾರೇ ಪರಮಾರ್ಥಶಬ್ದಃ. ಫಕಾರೇ ಫಲಪ್ರಾಪ್ತಿಸಾಕ್ಷಾತ್ಕ್ರಿಯಾಶಬ್ದಃ. ಬಕಾರೇ ಬಂಧನಮೋಕ್ಷಶಬ್ದಃ. ಭಕಾರೇ ಭವವಿಭವಶಬ್ದಃ. ಮಕಾರೇ ಮದಮಾನೋಪಶಮನಶಬ್ದಃ. ಯಕಾರೇ ಯಥಾವದ್ಧರ್ಮಪ್ರತಿವೇಧಶಬ್ದಃ. ರಕಾರೇ ರತ್ಯರತಿಪರಮಾರ್ಥರತಿಶಬ್ದಃ. ಲಕಾರೇ ಲತಾಛೇದನಶಬ್ದಃ. ವಕಾರೇ ವರಯಾನಶಬ್ದಃ. ಶಕಾರೇ ಶಮಥವಿಪಶ್ಯನಾಶಬ್ದಃ. ಷಕಾರೇ ಷಡಾಯತನನಿಗ್ರಹಣಾಭಿಜ್ಞಜ್ಞಾನಾವಾಪ್ತಿಶಬ್ದಃ. ಸಕಾರೇ ಸರ್ವಜ್ಞಜ್ಞಾನಾಭಿಸಂಬೋಧನಶಬ್ದಃ. ಹಕಾರೇ ಹತಕ್ಲೇಶವಿರಾಗಶಬ್ದಃ. ಕ್ಷಕಾರೇ ಪರಿಕೀರ್ತ್ಯಮಾನೇ ಕ್ಷಣಪರ್ಯಂತಾಭಿಲಾಪ್ಯಸರ್ವಧರ್ಮಶಬ್ದೋ ನಿಶ್ಚರತಿ ಸ್ಮ..

ಇತಿ ಹಿ ಭಿಕ್ಷವಸ್ತೇಷಾಂ ದಾರಕಾಣಾಂ ಮಾತೃಕಾಂ ವಾಚಯತಾಂ ಬೋಧಿಸತ್ತ್ವಾನುಭಾವೇನೈವ ಪ್ರಮುಖಾನ್ಯಸಂಖ್ಯೇಯಾನಿ ಧರ್ಮಮುಖಶತಸಹಸ್ರಾಣಿ ನಿಶ್ಚರಂತಿ ಸ್ಮ..

ತದಾನುಪೂರ್ವೇಣ ಬೋಧಿಸತ್ತ್ವೇನ ಲಿಪಿಶಾಲಾಸ್ಥಿತೇನ ದ್ವಾತ್ರಿಂಶದ್ದಾರಕಸಹಸ್ರಾಣಿ ಪರಿಪಾಚಿತಾನ್ಯಭೂವನ್. ಅನುತ್ತರಾಯಾಂ ಸಮ್ಯಕ್ಸಂಬೋಧೌ ಚಿತ್ತಾನ್ಯುತ್ಪಾದಿತಾನಿ ದ್ವಾತ್ರಿಂಶದ್ದಾರಿಕಾಸಹಸ್ರಾಣಿ. ಅಯಂ ಹೇತುರಯಂ ಪ್ರತ್ಯಯೋ ಯಚ್ಛಿಕ್ಷಿತೋಽಪಿ ಬೋಧಿಸತ್ತ್ವೋ ಲಿಪಿಶಾಲಾಮುಪಾಗಚ್ಛತಿ ಸ್ಮ..

.. ಇತಿ ಶ್ರೀಲಲಿತವಿಸ್ತರೇ ಲಿಪಿಶಾಲಾಸಂದರ್ಶನಪರಿವರ್ತೋ ನಾಮ ದಶಮೋಽಧ್ಯಾಯಃ..