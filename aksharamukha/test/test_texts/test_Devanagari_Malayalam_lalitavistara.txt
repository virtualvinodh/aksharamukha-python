ലലിതവിസ്തരഃ

നമഃ സർവബുദ്ധബോധിസത്ത്വേഭ്യഃ.

.. ഓം നമോ ദശദിഗനന്താപര്യന്തലോകധാതുപ്രതിഷ്ഠിതസർവബുദ്ധബോധിസത്ത്വാര്യശ്രാവകപ്രത്യേകബുദ്ധേഭ്യോഽതീതാനാഗതപ്രത്യുത്പന്നേഭ്യഃ..

10 ലിപിശാലാസന്ദർശനപരിവർതോ ദശമഃ.

ഇതി ഹി ഭിക്ഷവഃ സംവൃദ്ധഃ കുമാരഃ. തദാ മാംഗല്യശതസഹസ്രൈഃ ലിപിശാലാമുപനീയതേ സ്മ ദശഭിർദാരകസഹസ്രൈഃ പരിവൃതഃ പുരസ്കൃതഃ, ദശഭിശ്ച രഥസഹസ്രൈഃ ഖാദനീയഭോജനീയസ്വാദനീയപരിപൂർണൈർഹിരണ്യസുവർണപരിപൂർണൈശ്ച. യേന കപിലവസ്തുനി മഹാനഗരേ വീഥിചത്വരരഥ്യാന്തരാപണമുഖേഷ്വഭ്യവകീര്യതേ സ്മ അഭിവിശ്രാമ്യന്തേ. അഷ്ടാഭിശ്ച തൂര്യശതസഹസ്രൈഃ പ്രഘുഷ്യമാണൈർമഹതാ ച പുഷ്പവർഷേണാഭിപ്രവർഷതാ വിതർദിനിര്യൂഹതോരണഗവാക്ഷഹർമ്യകൂടാഗാരപ്രാസാദതലേഷു കന്യാശതസഹസ്രാണി സർവാലങ്കാരഭൂഷിതാഃ സ്ഥിതാ അഭൂവൻ. ബോധിസത്ത്വം പ്രേക്ഷമാണാഃ കുസുമാനി ച ക്ഷിപന്തി സ്മ. അഷ്ടൗ ച മരുത്കന്യാസഹസ്രാണി വിഗലിതാലങ്കാരാഭരണാലങ്കൃതാനി രത്നഭദ്രങ്കരേണ ഗൃഹീതാനി മാർഗം ശോധയന്ത്യോ ബോധിസത്ത്വസ്യ പുരതോ ഗച്ഛന്തി സ്മ. ദേവനാഗയക്ഷഗന്ധർവാസുരഗരുഡകിന്നരമഹോരഗാശ്ചാർധകായികാ ഗഗനതലാത്പുഷ്പപട്ടദാമാന്യഭിപ്രലംബയന്തി സ്മ. സർവേ ച ശാക്യഗണാഃ ശുദ്ധോദനം രാജാനം പുരസ്കൃത്യ ബോധിസത്ത്വസ്യ പുരതോ ഗച്ഛന്തി സ്മ. അനേനൈവംരൂപേണ വ്യൂഹേന ബോധിസത്ത്വോ ലിപിശാലാമുപനീയതേ സ്മ..

സമനന്തരപ്രവേശിതശ്ച ബോധിസത്ത്വോ ലിപിശാലാം. അഥ വിശ്വാമിത്രോ നാമ ദാരകാചാര്യോ ബോധിസത്ത്വസ്യ ശ്രിയം തേജശ്ചാസഹമാനോ ധരണിതലേ നിവിഷ്ടോഽധോമുഖഃ പ്രപതതി സ്മ. തം തഥാ പ്രപതിതം ദൃഷ്ട്വാ ശുഭാംഗോ നാമ തുഷിതകായികോ ദേവപുത്രോ ദക്ഷിണേന കരതലേന പരിഗൃഹ്യോത്ഥാപയതി സ്മ. ഉത്ഥാപ്യ ച ഗഗനതലസ്ഥോ രാജാനം ശുദ്ധോദനം തം ച മഹാന്തം ജനകായം ഗാഥാഭിരഭ്യഭാഷത്—

ശാസ്ത്രാണി യാനി പ്രചലന്തി മനുഷ്യലോകേ
സംഖ്യാ ലിപിശ്ച ഗണനാപി ച ധാതുതന്ത്രം.
യേ ശില്പയോഗ പൃഥു ലൗകിക അപ്രമേയാഃ
തേഷ്വേഷു ശിക്ഷിതു പുരാ ബഹുകല്പകോട്യഃ..1..

കിം തൂ ജനസ്യ അനുവർതനതാം കരോതി
ലിപിശാലമാഗതു സുശിക്ഷിതു ശിഷ്യണാർഥം.
പരിപാചനാർഥ ബഹുദാരക അഗ്രയാനേ
അന്യാംശ്ച സത്ത്വനയുതാനമൃതേ വിനേതും..2..

ലോകോത്തരേഷു ചതുസത്യപഥേ വിധിജ്ഞോ
ഹേതുപ്രതീത്യകുശലോ യഥ സംഭവന്തി.
യഥ ചാനിരോധക്ഷയു സംസ്ഥിതു ശീതിഭാവഃ
തസ്മിന്വിധിജ്ഞ കിമഥോ ലിപിശാസ്ത്രമാത്രേ..3..

നേതസ്യ ആചരിയ ഉത്തരി വാ ത്രിലോകേ
സർവേഷു ദേവമനുജേഷ്വയമേവ ജേഷ്ഠഃ.
നാമാപി തേഷ ലിപിനാം ന ഹി വിത്ഥ യൂയം
യത്രേഷു ശിക്ഷിതു പുരാ ബഹുകല്പകോട്യഃ..4..

സോ ചിത്തധാര ജഗതാം വിവിധാ വിചിത്രാ
ഏകക്ഷണേന അയു ജാനതി ശുദ്ധസത്ത്വഃ.
അദൃശ്യരൂപരഹിതസ്യ ഗതിം ച വേത്തി
കിം വാ പുനോഽഥ ലിപിനോഽക്ഷരദൃശ്യരൂപാം..5..

ഇത്യുക്ത്വാ സ ദേവപുത്രോ ബോധിസത്ത്വം ദിവ്യൈഃ കുസുമൈരഭ്യർച്യ തത്രൈവാന്തർദധേ. തത്ര ധാത്ര്യശ്ച ചേടീവർഗാശ്ച സ്ഥാപിതാ അഭൂവൻ. പരിശേഷാഃ ശാക്യാഃ ശുദ്ധോദനപ്രമുഖാഃ പ്രക്രാമന്തഃ..

അഥ ബോധിസത്ത്വ ഉരഗസാരചന്ദനമയം ലിപിഫലകമാദായ ദിവ്യാർഷസുവർണതിരകം സമന്താന്മണിരത്നപ്രത്യുപ്തം വിശ്വാമിത്രമാചാര്യമേവമാഹ-കതമാം മേ ഭോ ഉപാധ്യായ ലിപിം ശിക്ഷാപയസി. ബ്രാഹ്മീഖരോഷ്ടീപുഷ്കരസാരിം അംഗലിപിം വംഗലിപിം മഗധലിപിം മംഗല്യലിപിം അംഗുലീയലിപിം ശകാരിലിപിം ബ്രഹ്മവലിലിപിം പാരുഷ്യലിപിം ദ്രാവിഡലിപിം കിരാതലിപിം ദാക്ഷിണ്യലിപിം ഉഗ്രലിപിം സംഖ്യാലിപിം അനുലോമലിപിം അവമൂർധലിപിം ദരദലിപിം ഖാഷ്യലിപിം ചീനലിപിം ലൂനലിപിം ഹൂണലിപിം മധ്യാക്ഷരവിസ്തരലിപിം പുഷ്പലിപിം ദേവലിപിം നാഗലിപിം യക്ഷലിപിം ഗന്ധർവലിപിം കിന്നരലിപിം മഹോരഗലിപിം അസുരലിപിം ഗരുഡലിപിം മൃഗചക്രലിപിം വായസരുതലിപിം ഭൗമദേവലിപിം അന്തരീക്ഷദേവലിപിം ഉത്തരകുരുദ്വീപലിപിം അപരഗോഡാനീലിപിം പൂർവവിദേഹലിപിം ഉത്ക്ഷേപലിപിം നിക്ഷേപലിപിം വിക്ഷേപലിപിം പ്രക്ഷേപലിപിം സാഗരലിപിം വജ്രലിപിം ലേഖപ്രതിലേഖലിപിം അനുദ്രുതലിപിം ശാസ്ത്രാവർതാം ഗണനാവർതലിപിം ഉത്ക്ഷേപാവർതലിപിം നിക്ഷേപാവർതലിപിം പാദലിഖിതലിപിം ദ്വിരുത്തരപദസന്ധിലിപിം യാവദ്ദശോത്തരപദസന്ധിലിപിം മധ്യാഹാരിണീലിപിം സർവരുതസംഗ്രഹണീലിപിം വിദ്യാനുലോമാവിമിശ്രിതലിപിം ഋഷിതപസ്തപ്താം രോചമാനാം ധരണീപ്രേക്ഷിണീലിപിം ഗഗനപ്രേക്ഷിണീലിപിം സർവൗഷധിനിഷ്യന്ദാം സർവസാരസംഗ്രഹണീം സർവഭൂതരുതഗ്രഹണീം. ആസാം ഭോ ഉപാധ്യായ ചതുഷ്ഷഷ്ടീലിപീനാം കതമാം ത്വം ശിഷ്യാപയിഷ്യസി?

അഥ വിശ്വാമിത്രോ ദാരകാചാര്യോ വിസ്മിതഃ പ്രഹസിതവദനോ നിഹതമാനമദദർപ ഇമാം ഗാഥാമഭാഷത—

ആശ്ചര്യം ശുദ്ധസത്ത്വസ്യ ലോകേ ലോകാനുവർതിനോ.
ശിക്ഷിതഃ സർവശാസ്ത്രേഷു ലിപിശാലാമുപാഗതഃ..6..

യേഷാമഹം നാമധേയം ലിപീനാം ന പ്രജാനമി.
തത്രൈഷ ശിക്ഷിതഃ സന്തോ ലിപിശാലാമുപാഗതഃ..7..

വക്ത്രം ചാസ്യ ന പശ്യാമി മൂർധാനം തസ്യ നൈവ ച.
ശിഷ്യയിഷ്യേ കഥം ഹ്യേനം ലിപിപ്രജ്ഞായ പാരഗം..8..

ദേവദേവോ ഹ്യതിദേവഃ സർവദേവോത്തമോ വിഭുഃ.
അസമശ്ച വിശിഷ്ടശ്ച ലോകേഷ്വപ്രതിപുദ്ഗലഃ..9..

അസ്യൈവ ത്വനുഭാവേന പ്രജ്ഞോപായേ വിശേഷതഃ.
ശിക്ഷിതം ശിഷ്യയിഷ്യാമി സർവലോകപരായണം..10..

ഇതി ഹി ഭിക്ഷവോ ദശ ദാരകസഹസ്രാണി ബോധിസത്ത്വേന സാർധം ലിപിം ശിഷ്യന്തേ സ്മ. തത്ര ബോധിസത്ത്വാധിസ്ഥാനേന തേഷാം ദാരകാണാം മാതൃകാം വാചയതാം യദാ അകാരം പരികീർതയന്തി സ്മ, തദാ അനിത്യഃ സർവസംസ്കാരശബ്ദോ നിശ്ചരതി സ്മ. ആകാരേ പരികീർത്യമാനേ ആത്മപരഹിതശബ്ദോ നിശ്ചരതി സ്മ. ഇകാരേ ഇന്ദ്രിയവൈകല്യശബ്ദഃ. ഈകാരേ ഈതിബഹുലം ജഗദിതി. ഉകാരേ ഉപദ്രവബഹുലം ജഗദിതി. ഊകാരേ ഊനസത്ത്വം ജഗദിതി. ഏകാരേ ഏഷണാസമുത്ഥാനദോഷശബ്ദഃ. ഐകാരേ ഐര്യാപഥഃ ശ്രേയാനിതി. ഓകാരേ ഓഘോത്തരശബ്ദഃ. ഔകാരേ ഔപപാദുകശബ്ദഃ. അങ്കാരേ അമോഘോത്പത്തിശബ്ദഃ. അഃകാരേ അസ്തംഗമനശബ്ദോ നിശ്ചരതി സ്മ. കകാരേ കർമവിപാകാവതാരശബ്ദഃ. ഖകാരേ ഖസമസർവധർമശബ്ദഃ. ഗകാരേ ഗംഭീരധർമപ്രതീത്യസമുത്പാദാവതാരശബ്ദഃ. ഘകാരേ ഘനപടലാവിദ്യാമോഹാന്ധകാരവിധമനശബ്ദഃ. ങകാരേഽങ്ഗവിശുദ്ധിശബ്ദഃ. ചകാരേ ചതുരാര്യസത്യശബ്ദഃ. ഛകാരേ ഛന്ദരാഗപ്രഹാണശബ്ദഃ. ജകാരേ ജരാമരണസമതിക്രമണശബ്ദഃ. ഝകാരേ ഝഷധ്വജബലനിഗ്രഹണശബ്ദഃ. ഞകാരേ ജ്ഞാപനശബ്ദഃ. ടകാരേ പടോപച്ഛേദനശബ്ദഃ. ഠകാരേ ഠപനീയപ്രശ്നശബ്ദഃ. ഡകാരേ ഡമരമാരനിഗ്രഹണശബ്ദഃ. ഢകാരേ മീഢവിഷയാ ഇതി. ണകാരേ രേണുക്ലേശാ ഇതി. തകാരേ തഥതാസംഭേദശബ്ദഃ. ഥകാരേ ഥാമബലവേഗവൈശാരദ്യശബ്ദഃ. ദകാരേ ദാനദമസംയമസൗരഭ്യശബ്ദഃ. ധകാരേ ധനമാര്യാണാം സപ്തവിധമിതി. നകാരേ നാമരൂപപരിജ്ഞാശബ്ദഃ. പകാരേ പരമാർഥശബ്ദഃ. ഫകാരേ ഫലപ്രാപ്തിസാക്ഷാത്ക്രിയാശബ്ദഃ. ബകാരേ ബന്ധനമോക്ഷശബ്ദഃ. ഭകാരേ ഭവവിഭവശബ്ദഃ. മകാരേ മദമാനോപശമനശബ്ദഃ. യകാരേ യഥാവദ്ധർമപ്രതിവേധശബ്ദഃ. രകാരേ രത്യരതിപരമാർഥരതിശബ്ദഃ. ലകാരേ ലതാഛേദനശബ്ദഃ. വകാരേ വരയാനശബ്ദഃ. ശകാരേ ശമഥവിപശ്യനാശബ്ദഃ. ഷകാരേ ഷഡായതനനിഗ്രഹണാഭിജ്ഞജ്ഞാനാവാപ്തിശബ്ദഃ. സകാരേ സർവജ്ഞജ്ഞാനാഭിസംബോധനശബ്ദഃ. ഹകാരേ ഹതക്ലേശവിരാഗശബ്ദഃ. ക്ഷകാരേ പരികീർത്യമാനേ ക്ഷണപര്യന്താഭിലാപ്യസർവധർമശബ്ദോ നിശ്ചരതി സ്മ..

ഇതി ഹി ഭിക്ഷവസ്തേഷാം ദാരകാണാം മാതൃകാം വാചയതാം ബോധിസത്ത്വാനുഭാവേനൈവ പ്രമുഖാന്യസംഖ്യേയാനി ധർമമുഖശതസഹസ്രാണി നിശ്ചരന്തി സ്മ..

തദാനുപൂർവേണ ബോധിസത്ത്വേന ലിപിശാലാസ്ഥിതേന ദ്വാത്രിംശദ്ദാരകസഹസ്രാണി പരിപാചിതാന്യഭൂവൻ. അനുത്തരായാം സമ്യക്സംബോധൗ ചിത്താന്യുത്പാദിതാനി ദ്വാത്രിംശദ്ദാരികാസഹസ്രാണി. അയം ഹേതുരയം പ്രത്യയോ യച്ഛിക്ഷിതോഽപി ബോധിസത്ത്വോ ലിപിശാലാമുപാഗച്ഛതി സ്മ..

.. ഇതി ശ്രീലലിതവിസ്തരേ ലിപിശാലാസന്ദർശനപരിവർതോ നാമ ദശമോഽധ്യായഃ..