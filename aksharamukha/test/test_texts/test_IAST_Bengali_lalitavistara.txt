ললিতবিস্তরঃ

নমঃ সর্ববুদ্ধবোধিসত্ত্বেভ্যঃ।

॥ ওঁ নমো দশদিগনন্তাপর্যন্তলোকধাতুপ্রতিষ্ঠিতসর্ববুদ্ধবোধিসত্ত্বার্যশ্রাবকপ্রত্যেকবুদ্ধেভ্যোঽতীতানাগতপ্রত্যুৎপন্নেভ্যঃ॥

১০ লিপিশালাসন্দর্শনপরিবর্তো দশমঃ।

ইতি হি ভিক্ষবঃ সংবৃদ্ধঃ কুমারঃ। তদা মাঙ্গল্যশতসহস্রৈঃ লিপিশালামুপনীয়তে স্ম দশভির্দারকসহস্রৈঃ পরিবৃতঃ পুরস্কৃতঃ, দশভিশ্চ রথসহস্রৈঃ খাদনীয়ভোজনীয়স্বাদনীয়পরিপূর্ণৈর্হিরণ্যসুবর্ণপরিপূর্ণৈশ্চ। যেন কপিলবস্তুনি মহানগরে বীথিচত্বররথ্যান্তরাপণমুখেষ্বভ্যবকীর্যতে স্ম অভিবিশ্রাম্যন্তে। অষ্টাভিশ্চ তূর্যশতসহস্রৈঃ প্রঘুষ্যমাণৈর্মহতা চ পুষ্পবর্ষেণাভিপ্রবর্ষতা বিতর্দিনির্যূহতোরণগবাক্ষহর্ম্যকূটাগারপ্রাসাদতলেষু কন্যাশতসহস্রাণি সর্বালঙ্কারভূষিতাঃ স্থিতা অভূবন্। বোধিসত্ত্বং প্রেক্ষমাণাঃ কুসুমানি চ ক্ষিপন্তি স্ম। অষ্টৌ চ মরুৎকন্যাসহস্রাণি বিগলিতালঙ্কারাভরণালঙ্কৃতানি রত্নভদ্রঙ্করেণ গৃহীতানি মার্গং শোধয়ন্ত্যো বোধিসত্ত্বস্য পুরতো গচ্ছন্তি স্ম। দেবনাগয়ক্ষগন্ধর্বাসুরগরুডকিন্নরমহোরগাশ্চার্ধকায়িকা গগনতলাৎপুষ্পপট্টদামান্যভিপ্রলম্বয়ন্তি স্ম। সর্বে চ শাক্যগণাঃ শুদ্ধোদনং রাজানং পুরস্কৃত্য বোধিসত্ত্বস্য পুরতো গচ্ছন্তি স্ম। অনেনৈবংরূপেণ ব্যূহেন বোধিসত্ত্বো লিপিশালামুপনীয়তে স্ম॥

সমনন্তরপ্রবেশিতশ্চ বোধিসত্ত্বো লিপিশালাম্। অথ বিশ্বামিত্রো নাম দারকাচার্যো বোধিসত্ত্বস্য শ্রিয়ং তেজশ্চাসহমানো ধরণিতলে নিবিষ্টোঽধোমুখঃ প্রপততি স্ম। তং তথা প্রপতিতং দৃষ্ট্বা শুভাঙ্গো নাম তুষিতকায়িকো দেবপুত্রো দক্ষিণেন করতলেন পরিগৃহ্যোত্থাপয়তি স্ম। উত্থাপ্য চ গগনতলস্থো রাজানং শুদ্ধোদনং তং চ মহান্তং জনকায়ং গাথাভিরভ্যভাষৎ—

শাস্ত্রাণি যানি প্রচলন্তি মনুষ্যলোকে
সঙ্খ্যা লিপিশ্চ গণনাপি চ ধাতুতন্ত্রম্।
যে শিল্পয়োগ পৃথু লৌকিক অপ্রমেয়াঃ
তেষ্বেষু শিক্ষিতু পুরা বহুকল্পকোট্যঃ॥১॥

কিং তূ জনস্য অনুবর্তনতাং করোতি
লিপিশালমাগতু সুশিক্ষিতু শিষ্যণার্থম্।
পরিপাচনার্থ বহুদারক অগ্রয়ানে
অন্যাংশ্চ সত্ত্বনয়ুতানমৃতে বিনেতুম্॥২॥

লোকোত্তরেষু চতুসত্যপথে বিধিজ্ঞো
হেতুপ্রতীত্যকুশলো যথ সম্ভবন্তি।
যথ চানিরোধক্ষয়ু সংস্থিতু শীতিভাবঃ
তস্মিন্বিধিজ্ঞ কিমথো লিপিশাস্ত্রমাত্রে॥৩॥

নেতস্য আচরিয় উত্তরি বা ত্রিলোকে
সর্বেষু দেবমনুজেষ্বয়মেব জেষ্ঠঃ।
নামাপি তেষ লিপিনাং ন হি বিত্থ যূয়ং
যত্রেষু শিক্ষিতু পুরা বহুকল্পকোট্যঃ॥৪॥

সো চিত্তধার জগতাং বিবিধা বিচিত্রা
একক্ষণেন অয়ু জানতি শুদ্ধসত্ত্বঃ।
অদৃশ্যরূপরহিতস্য গতিং চ বেত্তি
কিং বা পুনোঽথ লিপিনোঽক্ষরদৃশ্যরূপাম্॥৫॥

ইত্যুক্ত্বা স দেবপুত্রো বোধিসত্ত্বং দিব্যৈঃ কুসুমৈরভ্যর্চ্য তত্রৈবান্তর্দধে। তত্র ধাত্র্যশ্চ চেটীবর্গাশ্চ স্থাপিতা অভূবন্। পরিশেষাঃ শাক্যাঃ শুদ্ধোদনপ্রমুখাঃ প্রক্রামন্তঃ॥

অথ বোধিসত্ত্ব উরগসারচন্দনময়ং লিপিফলকমাদায় দিব্যার্ষসুবর্ণতিরকং সমন্তান্মণিরত্নপ্রত্যুপ্তং বিশ্বামিত্রমাচার্যমেবমাহ-কতমাং মে ভো উপাধ্যায় লিপিং শিক্ষাপয়সি। ব্রাহ্মীখরোষ্টীপুষ্করসারিং অঙ্গলিপিং বঙ্গলিপিং মগধলিপিং মঙ্গল্যলিপিং অঙ্গুলীয়লিপিং শকারিলিপিং ব্রহ্মবলিলিপিং পারুষ্যলিপিং দ্রাবিডলিপিং কিরাতলিপিং দাক্ষিণ্যলিপিং উগ্রলিপিং সঙ্খ্যালিপিং অনুলোমলিপিং অবমূর্ধলিপিং দরদলিপিং খাষ্যলিপিং চীনলিপিং লূনলিপিং হূণলিপিং মধ্যাক্ষরবিস্তরলিপিং পুষ্পলিপিং দেবলিপিং নাগলিপিং যক্ষলিপিং গন্ধর্বলিপিং কিন্নরলিপিং মহোরগলিপিং অসুরলিপিং গরুডলিপিং মৃগচক্রলিপিং বায়সরুতলিপিং ভৌমদেবলিপিং অন্তরীক্ষদেবলিপিং উত্তরকুরুদ্বীপলিপিং অপরগোডানীলিপিং পূর্ববিদেহলিপিং উৎক্ষেপলিপিং নিক্ষেপলিপিং বিক্ষেপলিপিং প্রক্ষেপলিপিং সাগরলিপিং বজ্রলিপিং লেখপ্রতিলেখলিপিং অনুদ্রুতলিপিং শাস্ত্রাবর্তাং গণনাবর্তলিপিং উৎক্ষেপাবর্তলিপিং নিক্ষেপাবর্তলিপিং পাদলিখিতলিপিং দ্বিরুত্তরপদসন্ধিলিপিং যাবদ্দশোত্তরপদসন্ধিলিপিং মধ্যাহারিণীলিপিং সর্বরুতসঙ্গ্রহণীলিপিং বিদ্যানুলোমাবিমিশ্রিতলিপিং ঋষিতপস্তপ্তাং রোচমানাং ধরণীপ্রেক্ষিণীলিপিং গগনপ্রেক্ষিণীলিপিং সর্বৌষধিনিষ্যন্দাং সর্বসারসঙ্গ্রহণীং সর্বভূতরুতগ্রহণীম্। আসাং ভো উপাধ্যায় চতুষ্ষষ্টীলিপীনাং কতমাং ত্বং শিষ্যাপয়িষ্যসি?

অথ বিশ্বামিত্রো দারকাচার্যো বিস্মিতঃ প্রহসিতবদনো নিহতমানমদদর্প ইমাং গাথামভাষত—

আশ্চর্যং শুদ্ধসত্ত্বস্য লোকে লোকানুবর্তিনো।
শিক্ষিতঃ সর্বশাস্ত্রেষু লিপিশালামুপাগতঃ॥৬॥

যেষামহং নামধেয়ং লিপীনাং ন প্রজানমি।
তত্রৈষ শিক্ষিতঃ সন্তো লিপিশালামুপাগতঃ॥৭॥

বক্ত্রং চাস্য ন পশ্যামি মূর্ধানং তস্য নৈব চ।
শিষ্যযিষ্যে কথং হ্যেনং লিপিপ্রজ্ঞায় পারগম্॥৮॥

দেবদেবো হ্যতিদেবঃ সর্বদেবোত্তমো বিভুঃ।
অসমশ্চ বিশিষ্টশ্চ লোকেষ্বপ্রতিপুদ্গলঃ॥৯॥

অস্যৈব ত্বনুভাবেন প্রজ্ঞোপায়ে বিশেষতঃ।
শিক্ষিতং শিষ্যযিষ্যামি সর্বলোকপরায়ণম্॥১০॥

ইতি হি ভিক্ষবো দশ দারকসহস্রাণি বোধিসত্ত্বেন সার্ধং লিপিং শিষ্যন্তে স্ম। তত্র বোধিসত্ত্বাধিস্থানেন তেষাং দারকাণাং মাতৃকাং বাচয়তাং যদা অকারং পরিকীর্তয়ন্তি স্ম, তদা অনিত্যঃ সর্বসংস্কারশব্দো নিশ্চরতি স্ম। আকারে পরিকীর্ত্যমানে আত্মপরহিতশব্দো নিশ্চরতি স্ম। ইকারে ইন্দ্রিয়বৈকল্যশব্দঃ। ঈকারে ঈতিবহুলং জগদিতি। উকারে উপদ্রববহুলং জগদিতি। ঊকারে ঊনসত্ত্বং জগদিতি। একারে এষণাসমুত্থানদোষশব্দঃ। ঐকারে ঐর্যাপথঃ শ্রেয়ানিতি। ওকারে ওঘোত্তরশব্দঃ। ঔকারে ঔপপাদুকশব্দঃ। অঙ্কারে অমোঘোৎপত্তিশব্দঃ। অঃকারে অস্তঙ্গমনশব্দো নিশ্চরতি স্ম। ককারে কর্মবিপাকাবতারশব্দঃ। খকারে খসমসর্বধর্মশব্দঃ। গকারে গম্ভীরধর্মপ্রতীত্যসমুৎপাদাবতারশব্দঃ। ঘকারে ঘনপটলাবিদ্যামোহান্ধকারবিধমনশব্দঃ। ঙকারেঽঙ্গবিশুদ্ধিশব্দঃ। চকারে চতুরার্যসত্যশব্দঃ। ছকারে ছন্দরাগপ্রহাণশব্দঃ। জকারে জরামরণসমতিক্রমণশব্দঃ। ঝকারে ঝষধ্বজবলনিগ্রহণশব্দঃ। ঞকারে জ্ঞাপনশব্দঃ। টকারে পটোপচ্ছেদনশব্দঃ। ঠকারে ঠপনীয়প্রশ্নশব্দঃ। ডকারে ডমরমারনিগ্রহণশব্দঃ। ঢকারে মীঢবিষয়া ইতি। ণকারে রেণুক্লেশা ইতি। তকারে তথতাসম্ভেদশব্দঃ। থকারে থামবলবেগবৈশারদ্যশব্দঃ। দকারে দানদমসংয়মসৌরভ্যশব্দঃ। ধকারে ধনমার্যাণাং সপ্তবিধমিতি। নকারে নামরূপপরিজ্ঞাশব্দঃ। পকারে পরমার্থশব্দঃ। ফকারে ফলপ্রাপ্তিসাক্ষাৎক্রিয়াশব্দঃ। বকারে বন্ধনমোক্ষশব্দঃ। ভকারে ভববিভবশব্দঃ। মকারে মদমানোপশমনশব্দঃ। যকারে যথাবদ্ধর্মপ্রতিবেধশব্দঃ। রকারে রত্যরতিপরমার্থরতিশব্দঃ। লকারে লতাছেদনশব্দঃ। বকারে বরয়ানশব্দঃ। শকারে শমথবিপশ্যনাশব্দঃ। ষকারে ষডায়তননিগ্রহণাভিজ্ঞজ্ঞানাবাপ্তিশব্দঃ। সকারে সর্বজ্ঞজ্ঞানাভিসম্বোধনশব্দঃ। হকারে হতক্লেশবিরাগশব্দঃ। ক্ষকারে পরিকীর্ত্যমানে ক্ষণপর্যন্তাভিলাপ্যসর্বধর্মশব্দো নিশ্চরতি স্ম॥

ইতি হি ভিক্ষবস্তেষাং দারকাণাং মাতৃকাং বাচয়তাং বোধিসত্ত্বানুভাবেনৈব প্রমুখান্যসঙ্খ্যেয়ানি ধর্মমুখশতসহস্রাণি নিশ্চরন্তি স্ম॥

তদানুপূর্বেণ বোধিসত্ত্বেন লিপিশালাস্থিতেন দ্বাত্রিংশদ্দারকসহস্রাণি পরিপাচিতান্যভূবন্। অনুত্তরায়াং সম্যক্সম্বোধৌ চিত্তান্যুৎপাদিতানি দ্বাত্রিংশদ্দারিকাসহস্রাণি। অয়ং হেতুরয়ং প্রত্যযো যচ্ছিক্ষিতোঽপি বোধিসত্ত্বো লিপিশালামুপাগচ্ছতি স্ম॥

॥ ইতি শ্রীললিতবিস্তরে লিপিশালাসন্দর্শনপরিবর্তো নাম দশমোঽধ্যায়ঃ॥